---
layout: post
title: เส้นทางปั่นจักรยานรอบคลอง ร.1
tags: [cycling, hatyai]
---

ใน Blog วันนี้ขอเสนอเส้นทางแรก ๆ ที่ผมเคยไปปั่นเล่นนะครับ ทางนี้ก็จะเป็นเส้นทางริมคลอง ร.1 ลักษณะถนนก็จะเป็นถนนลาดยาง แต่ทางไม่รู้ว่าโดนน้ำท่วมหรือไม่ก็รถสิบล้อวิ่งผ่านบ่อยจนทำให้ทางเป็นหลุมเป็นบ่อมากไปหน่อยนะครับ

เส้นทางก็จะเริ่มต้นที่ วัดปรักกริมนอก ถนนพลพิชัย เราก็ขี่ลงมาทางประปาหาดใหญ่สักเล็กน้อย เราก็จะเห็นซอยเล็ก ๆ อยู่ทางขวา (ในแผนที่จะเห็นว่าซอยชื่อ "พลพิชัย" ผมเองก็จำชื่อซอยไม่ได้หรอกครับ แต่ว่าข้าง ๆ ซอยจะเป็นที่โล่ง ๆ แล้วก็อยู่ใกล้ ๆ กับสุดเขตวัดพอดีครับ

พอเราเข้าซอยตรงนี้ได้แล้ว ให้เราปั่นเข้าไปให้สุดซอย มันก็จะมีที่กั้นเขียนว่า "สถานที่ราชการ ห้ามเข้าก่อนได้รับอนุญาต" แต่ทางปฏิบัติแล้วถ้าเราไม่ได้ทำอะไรเสีย ๆ หาย ๆ ข้างใน เราก็เข้าไปได้เลยครับ ช่วงเย็น ๆ จะมีคนมาออกกำลังกายเยอะอยู่แล้วครับ

ข้างในสถานที่ราชการนั้นก็จะมีประตูน้ำคลองอู่ตะเภา กับประตูน้ำคลอง ร.1 อยู่ครับ ตรงนี้เราก็จะชมบรรยากาศริมน้ำได้ ถ้ามองไปฝั่งตรงข้ามเราก็จะเห็นเป็นเต้นท์ตกปลาตั้งอยู่มากมายครับ ให้เราปั่นออกมาจนกระทั่งถึงอีกฟากหนึ่งของ "สถานที่ราชการ" นั้น มันก็จะมีทางออกไปยังถนนเลียบคลอง ร.1 ให้เราออกไปทางนั้นเลยครับ

พอออกมาแล้วมันก็จะมีถนนตัดผ่านหลาย ๆ  เส้นหน่อย แต่ไม่เป็นไรครับ รถไม่เยอะมาก พอที่จะปั่นได้ สองข้างทางจะเป็นร้านอาหารอีสานเสียเป็นส่วนใหญ่ ตอนเย็น ๆ (ไม่แน่ใจว่าวันไหน) ก็จะมีตลาดนัดขายของกินด้วยครับ

ให้เราปั่นไปเรื่อย ๆ ไปจนสุดทาง เราก็จะเห็นถนนเพชรเกษม (ทางไปควนลัง) ตัดขวางอยู่ ตรงข้ามเราจะเห็นคิวรถตู้ครับ ให้เราปั่นเลี้ยวขวาข้ามสะพานกลับมาทีอีกฝั่งนึงของคลอง แล้วก็ปั่นกลับมาทางเดิมจนกระทั่งถึงวัดครับ ก็จะถือว่าจบเส้นทางนี้ (ถ้าคิดว่าไกลไม่พอเราก็สามารถที่จะปั่นไปกลับได้อีกหลาย ๆ รอบเลยครับ ไม่ว่ากัน)

สรุปทางนี้ (ใน Google Map) เราจะปั่นได้ระยะทางทั้งหมด 6.5 กิโลเมตรครับ ไม่มากและไม่น้อยเกินไปสำหรับผู้เริ่มต้นครับ :)

(ขอติดรูปไว้ก่อนนะครับ เดี๋ยวไว้ถ่ายมาแล้วจะ Update ไว้ให้ดูบรรยากาศกันครับ)